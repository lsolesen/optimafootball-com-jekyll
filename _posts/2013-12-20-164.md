---
title: "What is good leadership?"
permalink: /node/164
language: da
category:
  - Columns
last_modified_at: 2013-12-20T10:40:09Z
---

In this article (in Danish), I discuss how to be a good leader/coach and how to understand, respect, and develop your employees together with yourself:

  
**Kunsten at lede**  
Jeg har ikke voldsomt meget ledelseserfaring, men jeg har desværre meget erfaring med dårlig ledelse. Jeg tror derfor, at det er vigtigt, at man i første omgang som leder tør erkende, hvorfor man er leder, tør erkende og sætte ord på ens svagheder og tør udvikle sig - sammen med medarbejderne.

Ligesom en leder skal finde frem til, hvad der driver og motiverer ens medarbejdere - og i mit erhverv mine spillere og min stab, så skal man også turde sætte sig selv på spil. Hvad driver mig? Hvorfor vil jeg være leder? Er det på grund af en indre motivation, en passion for faget – en nysgerrighed over at udvikle mennesker eller skyldes det lønnen og magten?

I Kina, hvor jeg opererer til dagligt, oplever jeg, at ledelse udelukkende handler om magt og status. Om at positionere sig, undertrykke medarbejdere og presse mest muligt ud af dem for egen vindings skyld. Det er et samfund med fokus på vækst og cash flow - og ledelsen sætter aldrig sig selv på spil. Det er afvikling og ikke udvikling. Jeg forsøgte at strømline min ledelsesstil fra Danmark til Kina, men er undervejs løbet ind i kultur- og traditionsmæssige udfordringer, der primært kommer til udtryk ved, at de kinesiske medarbejdere ikke motiveres eller stimuleres af at føle en større grad af frihed og mere personligt ansvar. Tværtimod. De frygter det. De fleste ønsker ikke at tale om, hvad der motiverer dem. Andre magter det simpelthen ikke.  
Her er tale om mennesker, der ikke vil udvikles. De er fra barns ben i Kina ikke vant til at blive hørt, inddraget, mærke efter dybt inde i sig selv eller reflektere over tilværelsen og livets muligheder.

Og det skal man respektere som leder.

Der findes også mennesker i Danmark, der ikke vil udvikles eller komme ud af deres comfort zone, og man skal som leder både kunne rumme dem, der ligner dig selv, men også håndtere medarbejderne, der ikke har dit drive.

Alle mennesker er født med et potentiale – ikke et talent, men et potentiale, der kan udvikles og forløses - og blive til et talent, hvis det sættes i den rigtige kontekst kombineret med hårdt arbejde og afsætning af tid til at forfine talentet. Det er min grundlæggende motivation som leder; At finde den enkeltes motivation og potentiale, at skabe rammerne og miljøet til at udvikle potentialet til et talent og hjælpe talentet videre til at forløse det i så høj grad som muligt.

Når jeg ser mine spillere lykkes på eller udenfor banen, så er deres succes min daglige motivation. De har ikke succes på grund af mig, for de har lavet alt det hårde arbejde selv. Jeg har bare opsat miljøet og rammerne, så de har muligheden for at få udviklet og forløst deres potentiale, og det er det, der driver mig hver eneste dag som leder; At skabe resultater igennem og sammen med andre er en kæmpe drivkraft for mig. At finde frem til, hvad der driver den enkelte og samtidig kunne rumme menneskers forskellighed og forsøge at finde den enkeltes vej mod et forløst potentiale.

Er jeg så klogere end gennemsnittet? På ingen måde. Er jeg en bedre leder fra naturens side end andre? På ingen måde. Har jeg alle de rigtige svar? Absolut ikke. Men jeg tør lytte, jeg tør spørge om hjælp, når jeg ikke kender svaret, jeg sætter tid af til at reflektere over mit lederskab, jeg tør vise, at jeg er sårbar overfor mine spillere og tale åbent om det, jeg ikke magter. Og det er for mig essensen som leder. Som jeg har hørt Helle Hein, der har skrevet den fremragende bog ”Primadonnaledelse”, forklare:

Du kan ikke forlange, at dine medarbejdere skal komme ud af deres comfort zone og udvikle sig, hvis du ikke selv tør som leder.

  
**Read the article at dontt.dk right here (in Danish):**

https://dontt.dk/kunstenatlede/
